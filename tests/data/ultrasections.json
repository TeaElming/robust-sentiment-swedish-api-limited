{
  "sections": [
    {
      "id": "sentence1",
      "content": "Livet på jorden styrs av rytmer."
    },
    {
      "id": "sentence2",
      "content": "Tidvatten, årstider som kommer och går, natten som följer på dagen."
    },
    {
      "id": "sentence3",
      "content": "Den viktigaste för människans del kallas den cirkadianska rytmen."
    },
    {
      "id": "sentence4",
      "content": "(Ordet ’cirkadiansk’ kommer från latinets circa, ’ungefär’, och dies, ’dag’)"
    },
    {
      "id": "sentence5",
      "content": "Om man med dag menar dygn så ringar det in vad det handlar om, en rytm som ligger nära dygnets 24 timmar och som dikterar våra liv med fast hand."
    },
    {
      "id": "sentence6",
      "content": "Den påverkar till exempel när vi blir hungriga, vår kroppstemperatur, våra hormonnivåer och när vi är som mest korkade respektive skärpta."
    },
    {
      "id": "sentence7",
      "content": "Men mest märks den i vårt sömnbeteende."
    },
    {
      "id": "sentence8",
      "content": "Kanske hör du till dem som med stor precision kan avgöra vilken tid det är när du vaknar mitt i natten, eller som vaknar ett par sekunder före väckarklockan går i gång."
    },
    {
      "id": "sentence9",
      "content": "Det är din inre klocka som jobbar."
    },
    {
      "id": "sentence10",
      "content": "Men vad händer om man i ett slag sätter alla regler för synkronisering ur spel?"
    },
    {
      "id": "sentence11",
      "content": "Det är inte osannolikt att du gör det själv någon gång per år – och då på ett ganska drastiskt sätt."
    },
    {
      "id": "sentence12",
      "content": "Jetlag drabbar alla som reser över flera tidszoner."
    },
    {
      "id": "sentence13",
      "content": "Till exempel de hundratusentals svenskar som varje år reser till Sydostasien eller USA."
    },
    {
      "id": "sentence14",
      "content": "Det finns också en sorts felsynkronisering som är betydligt vanligare än jetlag."
    },
    {
      "id": "sentence15",
      "content": "Och till skillnad från den jetlag vi upplever på resa är den inget som den inre klockan efter ett visst antal dagar anpassar sig till."
    },
    {
      "id": "sentence16",
      "content": "Till Roenneberg, en tysk biolog som har forskat på så kalllade kronotyper*, kallar detta kroniska tillstånd för ”social jetlag”, och det är helt enkelt skillnaden mellan den interna och den sociala, externa dagen."
    },
    {
      "id": "sentence17",
      "content": "Begreppet social jetlag betyder att man kan se på inre klockor som tidiga eller sena på ett nytt sätt."
    },
    {
      "id": "sentence18",
      "content": "Medan forskarna tidigare utgick från att styrka och svaghet beror på om du är en sen eller tidig kronotyp, så innebär social jetlag att det är konflikten mellan de biologiska och sociala tidssystemen, inte kronotypen i sig, som ger upphov till problem med hälsa, hur vi presterar och hanterar relationer."
    },
    {
      "id": "sentence19",
      "content": "Roenneberg har kommit fram till att över 40 procent av oss lider av en social jetlag på två timmar eller mer, och en andel på ungefär 15 procent är mer än tre timmar ur synk med omvärlden."
    },
    {
      "id": "sentence20",
      "content": "Man kan konstatera att en majoritet lider av social jetlag i någon form."
    }
  ]
}
