{
  "text": "Livet på jorden styrs av rytmer. Tidvatten, årstider som kommer och går, natten som följer på dagen. Den viktigaste för människans del kallas den cirkadianska rytmen. (Ordet ’cirkadiansk’ kommer från latinets circa, ’ungefär’, och dies, ’dag’) Om man med dag menar dygn så ringar det in vad det handlar om, en rytm som ligger nära dygnets 24 timmar och som dikterar våra liv med fast hand. Den påverkar till exempel när vi blir hungriga, vår kroppstemperatur, våra hormonnivåer och när vi är som mest korkade respektive skärpta. Men mest märks den i vårt sömnbeteende. Kanske hör du till dem som med stor precision kan avgöra vilken tid det är när du vaknar mitt i natten, eller som vaknar ett par sekunder före väckarklockan går i gång. Det är din inre klocka som jobbar. Men vad händer om man i ett slag sätter alla regler för synkronisering ur spel? Det är inte osannolikt att du gör det själv någon gång per år – och då på ett ganska drastiskt sätt. Jetlag drabbar alla som reser över flera tidszoner. Till exempel de hundratusentals svenskar som varje år reser till Sydostasien eller USA. Det finns också en sorts felsynkronisering som är betydligt vanligare än jetlag. Och till skillnad från den jetlag vi upplever på resa är den inget som den inre klockan efter ett visst antal dagar anpassar sig till. Till Roenneberg, en tysk biolog som har forskat på så kalllade kronotyper*, kallar detta kroniska tillstånd för ”social jetlag”, och det är helt enkelt skillnaden mellan den interna och den sociala, externa dagen. Begreppet social jetlag betyder att man kan se på inre klockor som tidiga eller sena på ett nytt sätt. Medan forskarna tidigare utgick från att styrka och svaghet beror på om du är en sen eller tidig kronotyp, så innebär social jetlag att det är konflikten mellan de biologiska och sociala tidssystemen, inte kronotypen i sig, som ger upphov till problem med hälsa, hur vi presterar och hanterar relationer. Roenneberg har kommit fram till att över 40 procent av oss lider av en social jetlag på två timmar eller mer, och en andel på ungefär 15 procent är mer än tre timmar ur synk med omvärlden. Man kan konstatera att en majoritet lider av social jetlag i någon form. Det är faktiskt bara 13 procent som har ett biologiskt tidssystem helt i fas med det sociala. Runt 60 procent lider av den sena kronotypens sociala jetlag. De kan inte somna tidigt nog på grund av sin inre klocka, och väcks sedan av väckarklockan. Ungefär 25 procent lägger sig för sent, på grund av ett socialt tryck från majoriteten som består av sena kronotyper. De väcks sedan tidigt av sin interna klocka som inte bryr sig om vad personen ägnade sig åt kvällen före. Trots att tidiga och sena kronotyper utsätter varandra för press kvarstår faktumet att vi lever i ett samhälle där morgonpigga, för det mesta, sätter normen. Det är ett återkommande inslag i porträtt av framgångsrika – de är uppe tidigt, gör nytta, tjänar pengar och inhämtar viktig information medan förlorarna ligger och snusar. I många kulturer hittar man ordspråk som hyllar den tidiga kronotypen. ”Morgonstund har guld i mund”, heter det hos oss, och chi dorme non piglia pesci (’de som sover fångar ingen fisk’) i Italien. Ingenstans blir normbildningen, bristen på kunskap och förståelse tydligare än i fallet med tonåringarna. Vår rytm är allt annat än konstant under livet. Den mest drastiska förändringen i kronotyp som man upplever infaller i puberteten, då den inre klockan flyttas fram flera timmar. Nu är det ett tag sedan jag var tonåring, men jag minns att det ofta var extremt jobbigt att släpa sig upp på morgnarna, och att det var väldigt lätt att bli sittande sent framför datorn. Min fru berättar om en trötthet från tonåren som slagit allt hon varit med om senare, och om hur hon en gång efter skolan somnade med ansiktet rakt i en leverpastejmacka. Som tur är behöver jag inte basera det jag skriver om tonåringars inre klocka på mina egna eller den närmaste familjens minnen. Tillgängliga data talar nämligen ett tydligt språk. Mönstret är detsamma i stad och på landsbygd, i industriella och förindustriella samhällen och till och med hos råttor i laboratorium. Förändringen i kronotyp är inget som tonåringar väljer. Med den kunskap du nu har om den inre klockans betydelse så har du kanske redan tänkt tanken att skolan skulle fungera bättre för tonåringar om skoldagen startade senare. Ja, så är det. Världens kanske främsta expert på området är Kyla Wahlstrom vid University of Minnesota i USA. Hon inledde i mitten av 1990-talet en studie som skulle få ett avgörande inflytande för synen på tonåringars behov av sömn. Det hela började med ett telefonsamtal 1996. Det var skolchefen i ett område utanför Minneapolis som fått höra om ny forskning om tonåringar och sömn, där hjärnscanning hade visat att tonåringars hjärnor vill sova till åtminstone klockan 8 på morgonen. Skolchefen ville testa att ändra tidpunkten för skoldagens början, för att anpassa den bättre till eleverna, och skolstyrelsen röstade för förändringen. Man bad Kyla Wahlstrom att utvärdera förändringen."
}